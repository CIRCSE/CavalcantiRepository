Poesia numero 1

AD UN AMICO.

Certe mie rime a te mandar volendo
del greve stato che lo meo cor porta,
amor m'apparve in figura morta
e disse: — non mandar ch'i' ti riprendo;

però che, se l'amico è quel ch'intendo,
e' non avrà già sì la mente accorta,
ch'udendo la 'ngiuliosa cosa e torta
che i' ti fo tuttor soffrire ardendo,

temo non prenda sì gran smarrimento,
ch'avanti ch'udit' aggia tua pesanza,
non si diparta da la vita 'l core.

E tu conosci ben ch'i' sono amore
e ch'i' ti lascio questa mia sembianza
e portone ciascun tuo pensamento. — 


Poesia numero 2

Dante ai Poeti.

A ciascun' alma presa e gentil core
nel cui cospetto viene il dir presente,
a ciò che mi riscrivan suo parvente,
salute in lor signor, cioè Amore.

Già eran quasi ch'atterzate l'ore
del tempo ch'ogni stella n'è lucente,
quando m'apparve amor subitamente
cui essenza membrar mi dà orrore.

Allegro mi sembrava amor, tenendo
mio core in mano e nelle braccia avea
Madonna, involta in un drappo, dormendo.

Poi la svegliava e d'esto core ardendo
lei paventosa umilmente pascea;
appresso gir lo ne vedea piangendo.

Poesia numero 3

Guido a Dante.

Vedeste, al mio parere, ogni valore
e tutto gioco e quanto ben om sente,
se foste 'n prova del signor valente,
che signoreggia 'l mondo de l'onore.

Poi vive in parte dove noia more
e tien ragion ne la pietosa mente;
sì va soave per sonni a la gente,
che' cor ne porta senza far dolore.

Di voi lo core ne portò, vegendo
che vostra donna la morte chedea:
nodrilla d'esto cor di ciò temendo.

Quando v'apparve che sen' gia dolendo,
fu 'l dolce sonno ch'allor si compiea,
chè 'l su' contrario lo venia vincendo.



Poesia numero 4

a Dante.

Se vedi amore assai ti prego, Dante,
in parte là 've Lapo sia presente,
che non ti gravi di por sì la mente,
che mi rescrivi s'el' il chiama amante

e se la donna li sembla avenante,
che sì le mostra vinto fortemente;
chè molte fiate così fatta gente
sol, per gravezza, d'amor far sembiante.

Tu sai che ne la corte là 've regna
e' non vi po' servir om che sia vile
a donna, che là entro sia renduta.

Se la soffrenza lo servente aiuta
può di leggier conoscer nostro stile,
lo quale porta di merzede insegna.


Poesia numero 5

a Giovanna.

Avete 'n vo' li fiori e la verdura
e ciò che luce od è bello a vedere:
risplende più che 'l sol vostra figura:
chi vo' non vede ma' non po' valere.

In questo mondo non à creatura
sì piena di bieltà nè di piacere;
e chi d'amor si teme, l'assicura
vostro bel viso, e non po' più temere.

Le donne che vi fanno compagnia
assa' mi piaccion per lo vostro onore;
ed i' le prego per lor cortesia

che qual più pote più vi faccia onore,
ed aggia cara vostra segnoria,
perchè di tutte sete la migliore.




Poesia numero 6

a Giovanna.

Chi è questa che ven ch'ogn'om la mira
e fa tremar di chiaritate l'a're,
e mena seco amor sì che parlare
null'omo pote, ma ciascun sospira?

O Deo, che sembra quando li occhi gira
dica'l Amor, ch'i' no 'l savria contare:
cotanto d'umiltà donna mi pare,
ch'ogn'altra ver di lei i' la chiam'ira.

Non si poria contar la sua piagenza,
ch'a lei s'inchina ogni gentil virtute,
e la beltate per sua dea la mostra.

Non fu sì alta già la mente nostra
e non si pose in noi tanta salute,
che propriamente n'aviam canoscenza.


Poesia numero 7

a Giovanna.

Beltà di donna di piagente core,
e cavalieri armati che sian genti,
cantar d'augelli, e ragionar d'amore,
adorni legni in mar forte correnti,

aire sereno quand'appar l'albore,
e bianca neve scender senza venti,
rivera d'acqua, e prato d'ogni fiore,
oro, argento, azzurro in ornamenti,

passa la gran beltate e la piagenza
de la mia donna e 'l suo gentil coraggio
sì, che rassembra vile a chi ciò sguarda.

E tanto è più d'ogn'altra canoscenza
quanto lo cielo de la terra è maggio.
A simil di natura ben non tarda.


Poesia numero 8

A Giovanna.

Fresca rosa novella,
piacente primavera,
per prata e per rivera
gaiamente cantando,
vostro fin pregio mando a la verdura.

Lo vostro pregio fino
in gio' si rinovelli
da grandi e da zitelli
per ciascuno cammino.
E cantine li augelli,
ciascuno in suo latino,
da sera e da matino
su li verdi arbuscielli.
Tutto lo mondo canti,
po' che lo tempo vene,
si come si convene,
vostr'altezza pregiata;
chè siete angelicata criatura.

Angelica sembianza
in voi, donna, riposa.
Dio! quanto aventurosa
fue la mia disianza!

 
Vostra cera gioiosa,
poi che passa ed avanza
natura e costumanza,
ben è mirabil cosa.
Fra lor le donne dea
vi chiaman come siete;
tanto adorna parete
ch'eo non saccio contare;
e chi porla pensare oltr'a natura?

Oltr'a natura umana
vostra fina piagenza
fece Dio, per essenza
che voi foste sovrana.
Perchè vostra parvenza
ver me non sia lontana,
or no mi sia villana
la dolce provedenza.
E, se vi pare oltraggio
ch'ad amarvi sia dato,
non sia da voi blasmato,
chè solo amor mi sforza,
contr'a cui non vai forza nè misura.



Poesia numero 9

a Giovanna.

Io vidi li occhi, dove Amor si mise
quando mi fece di sè pauroso,
che mi guardar com'io fosse noioso:
allora dico che 'l cor si divise.

E, se non fosse che la donna rise,
io parlerei di tal guisa doglioso
ch'amor medesimo farla cruccioso,
che fè lo inmaginar che mi conquise.

Dal ciel si mosse un spirito in quel punto,
che quella donna mi degnò guardare,
e vennesi a posar nel mio pensero.

E lì mi conta si d'amore il vero,
che ogni sua virtù veder mi pare
sì, com'io fosse ne lo suo cor giunto.




Poesia numero 10

a Giovanna.

Li miei foll'occhi, che prima guardaro
vostra figura piena di valore,
fuor quei che di voi, donna, m'acusaro
nel fero loco, ove ten corte amore.

E mantenente avanti lui mostraro
ch'io era fatto vostro servidore;
perchè sospiri e dolor mi pigliaro
vedendo che temenza avea lo core.

Menarmi tosto senza riposanza
in una parte, là 'v'i' trovai gente
che ciascun si doleva d'amor forte.

Quando mi vider, tutti con pietanza
dissermi: — fatto se' di tal servente
che mai non dei sperare altro che morte. — 



Poesia numero 11

per Giovanna.

Io vidi donne co' la donna mia:
non che neuna mi sembrasse donna,
ma sol che somigliavan la sua ombria.

Già no le lodo, se non perch'è 'l vero,
e non biasimo lei se m'intendete;
ma ragionando movesi un pensero
a dir: — tosto, miei spiriti, morrete. — 
Crude', veggendo se me non piangete!
Chè, stando nel penser, li occhi fan via
a lagrime del cor, che no la oblia.



Poesia numero 12

Canzone.

Io non pensava che lo cor già mai
avesse di sospir tormento tanto,
che de l'anima mia nascesse pianto,
mostrando per lo viso li occhi morte.
Non sent'i' pace nè riposo alquanto,
poscia ch'amore e madonna trovai,
lo qual mi disse: — tu non camperai,
che troppo è lo valor di costei forte. — 
La mia virtù si partio sconsolata,
poi che lasciò lo core
a la battaglia ove madonna è stata:
la qual de li occhi suoi venne a ferire
di tal guisa, ch'amore
ruppe tutt'i miei spiriti a fuggire.

Di questa donna non si può contare;
chè di tante bellezze adorna vene,
che mente di qua giù no la sostene

 
sì, che la veggia lo 'ntelletto nostro.
Tant'è gentil che, quand'io penso bene,
l'anima sento per lo cor tremare,
sì come quella che non può durare
davante al gran valore ch'io le mostro.
Per li occhi fere la sua claritate
sì, che quale mi vede
dice: — non guardi tu? quest'è pietate,
ch'è posta invece di persona morta
per dimandar mercede,
e non se n'è madonna ancòra accorta. — 

Quando 'l penser mi ven, ch'io voglia dire
a gentil core de la sua vertute,
i' trovo me di sì poca salute
ch'io non ardisco di star nel pensero.
Ch'amor, ch'à le bellezze sue vedute,
mi sbigottisce sì, che sofferire
non può lo cor, sentendola venire;
chè sospirando dice: — io ti dispero;
però che trasse del suo dolce riso
una saetta aguta,
ch'à passato 'l tuo core e 'l mio diviso.
Tu sai quando venisti ch'io ti dissi:
— poi che l'avei veduta,
per forza convenia che tu morissi. — 

Canzon, tu sai che de' libri d'amore
io t'asemplai quando madonna vidi:
ora ti piaccia ch'i' di te mi fidi,
e vadi 'n guisa a lei ch'ella t'ascolti.
E prego umilemente a lei tu guidi

 
li spiriti fuggiti del mio core,
per lo soverchio de lo suo valore
ch'eran distrutti, se non fosser volti:
e vanno soli senza compagnia
e son pien di paura.
Però li mena per fidata via
e poi li dì quando li se' presente:
— Questi sono in figura
d'un che si more isbigottitamente. — 



Poesia numero 13

Dante a Guido.

Guido, vorrei che tu e Lapo ed io
fossimo presi per incantamento
e messi in un vascel ch'ad ogni vento
per mare andasse a voler vostro e mio,

sì che fortuna ed altro tempo rio
non ci potesse dare impedimento:
anzi, vivendo sempre in un talento,
di stare insieme crescesse il disio.

E monna Vanna e monna Bice poi
con quella ch'è sul numero del trenta
con noi ponesse il buono incantatore:

e quivi ragionar sempre d'amore,
e ciascuna di lor fosse contenta
si come io credo che sariamo noi.

Poesia numero 14

a Dante.

S'io fossi quelli che d'amor fu degno,
del qual non trovo sol che rimembranza,
e la donna tenesse altra sembianza,
assai mi piaceria sì fatto segno.

E tu che se' de l'amoroso regno,
là onde di merzè nascie speranza,
riguarda se 'l mio spirito à pesanza,
ch'un prest'arcier di lui à fatto segno.

E tragge l'arco che li tese amore
sì lietamente, che la sua persona
par che di gioco porti signoria.

Or odi maraviglia che 'l disia:
lo spirito fedito li perdona
vedendo che li strugge il suo valore.




Poesia numero 15

Ballata.

Se m'à del tutto obliato merzede
già però fede — il cor non abandona;
anzi ragiona — di servire a grato
al dispietato — core.
E qual si sente simil me' ciò crede;
ma chi tal vede? — certo non persona;
ch'amor mi dona — spirito 'n su' stato,
che figurato — more.
Chè, quando lo piacer mi stringe tanto
che lo sospir si mova,
par che nel cor mi piova
un dolce amor sì bono,
ch'io dico: — donna, tutto vostro sono.




Poesia numero 16

A Dante.

Dante, un sospiro messagier del core
subitamente m'assalì dormendo,
ed io mi risvegliai allor, temendo
ched elli fosse in compagnia d'amore.

Poi mi girai e vidi 'l servidore
di monna Lagia, che venia dicendo:
— aiutami, pietà — sì che piangendo
i' presi di mercè tanto valore,

ch'io giunsi amore ch'afilava dardi.
Allor lo domandai del suo tormento
ed elli mi rispose in questa guisa:

— Dì al servente che la donna è prisa
e tengola per far suo piacimento:
e se no 'l crede dì ch'a li occhi guardi. — 




Poesia numero 17
Sonetto dell'Orlandi


Onde si move e donde nasce amore?
qual è 'l su' propio loco ov'e' dimora?
è sustanzia, accidente o memora?
è cagion d'occhi o è voler di core?

da che procede suo stato o furore?
come foco si sente che divora?
di che si notrica domand'io ancora,
come e quando e di cui si fa segnore?

che cosa è, dico, amor? ae figura?
à per sè forma o pur somiglia altrui?
è vita questo amore o vero è morte?

Chi 'l serve dee saver di sua natura:
io ne domando voi, Guido, di lui:
odo che molto usate in la sua corte.

Poesia numero 18

Canzone.

Donna mi prega perch'io voglio dire
d'un accidente che sovente è fero
ed è sì altero - ch'è chiamato amore.
Sì chi lo nega possa 'l ver sentire.
Ed, a presente, canoscente chero,
perch'io no spero - ch'om di basso core
a tal ragione porti canoscenza:
che senza - natural dimostramento
non ò talento - di voler provare
là ove posa e chi lo fa creare,
e qual è sua vertute e sua potenza,

 
l'essenza, - poi ciascun suo movimento,
e 'l piacimento - che 'l fa dire amare
e s'omo per veder lo po' mostrare.

In quella parte dove sta memora
prende suo stato, sì formato come
diaffan da lume, - d'una scuritate
la qual da Marte vene e fa dimora.
Elli è creato ed à sensato nome,
d'alma costume - e di cor volontate.
Ven da veduta forma che s'intende,
che prende - nel possibile intelletto
come 'n subietto - loco e dimoranza.
In quella parte mai non à pesanza
perchè da qualitate non descende:
resplende - in sè perpetuale effetto;
non à diletto, - ma consideranza;
sì che non potè là gir simiglianza.

Non è vertute, ma da quella vene
ch'è perfezione, che si pone tale
non razionale -, ma che sente dico.
For di salute giudicar mantene,
chè la 'ntenzione per ragione vale.
Discerne male - in cui è vizio amico.
Di sua potenza segue spesso morte
se forte - la vertù fosse impedita,
la quale aita - la contraria via,
non perchè oppost'a naturale sia;
ma quanto che da buon perfetto tort'è

 
per sorte - non po' dire om c'aggia vita
che stabilita - non à segnoria:
a simel po' valer quand'om l'oblia.

L'esser è quando lo voler è tanto
ch'oltra misura di natura torna:
poi non s'adorna - di riposo mai.
Move cangiando color riso e pianto
e la figura con paura storna:
poco soggiorna: - ancor di lui vedrai
che 'n gente di valor lo più si trova.
La nova - qualità move sospiri
e vol ch'om miri - in non fermato loco
destandos'ira, la qual manda foco.
Imaginar non pote om che no 'l prova.
Nè mova - già però ch'a lui si tiri
e non si giri - per trovarvi gioco
nè certamente gran saver nè poco.

De simil trage complexione sguardo
che fa parere lo piacere certo:
non po' coverto - star quand'è sì giunto.
Non già selvaggio le beltà son dardo,
chè tal volere per temer è sperto:
consegue merto - spirito ch'è punto.

 
E non si po' conoscer per lo viso:
c'om priso - bianco in tale obietto cade,
e chi ben aude - forma non si vede.
Dunqu'elli meno che da lui procede:
for di colore d'esser è diviso,
assiso - mezzo scuro luce rade:
for d'onne  fraude - dice, degno in fede,
che solo di costui nasce mercede.

Tu poi sicuramente gir, canzone,
là 've ti piace, ch'io t'ò sì adornata
ch'assai laudata - sarà tua ragione
da le persone - ch'anno intendimento:
di star con l'altre tu non ài talento.


Poesia numero 19

A Guido Orlandi.

La bella donna, dove amor si mostra
ch'è tanto di valor pleno ed adorno,
tragge lo cor de la persona vostra
e prende vita in far con lei soggiorno.

Perch'à sì dolce guardia la sua chiostra
che 'l sente in India ciascun lunicorno:
e la vertù de l'arma à fera giostra:
vizio pos dir no i fa crudel ritorno.

Ch'ell'è per certo di sì gran valenza,
che già non manca in lei cosa da bene,
ma' che natura la creò mortale. 

Poi mostra che 'n ciò mise provedenza
ch'al vostro intendimento si convene
far perconoscer quel ch'à lui sia tale.




Poesia numero 20

Guido Orlandi rispose con il sonetto:

A suon di trombe anzi che di corno,
vorria di fin amor far una mostra
d'armati cavalier di Pasqua un giorno,
e navicare sanza tiro d'ostra

ver la gioiosa garda, girle intorno
a sua difensa, non cherendo giostra,
a te, che se' di gentilezza adorno,
dicendo il ver perch'i' ò la donna nostra.

Jesu ne prego con gran riverenza
per quella di cui spesso mi sovene,
che a lo su' sire sempre stea leale,

servando in sè l'onor come s'avene;
viva con Deo, che ne sostene ed ale,
nè mai da lui non faccia dipartenza.

Poesia numero 21

Sonetto.

Amore e monna Lagia e Guido ed io
possiamo ringraziare un ser costui
che 'nd'à partiti... sapete da cui?
No 'l vo' contar per averlo in oblio.

Poi questi tre più no v'ànno disio,
ch'eran serventi di tal guisa in lui,
che veramente più di lor non fui
imaginando ch'elli fosse Iddio.

Sia ringraziato amor, che se n'accorse
primeramente, poi la donna saggia
che in quel punto li ritolse il core:

e Guido ancor che n'è del tutto fore,
ed io ancor, che 'n sua virtute caggia:
se poi mi piacque no 'l si crede forse.



Poesia numero 22 

Ballata.

Poi che di doglia cor conven ch'i' porti,
e senta di piacere ardente foco,
e di virtù mi traggo a sì vil loco,
dirò com'ò perduto ogni valore.
E dico che i miei spiriti son morti
e 'l cor ch'à tanta guerra e vita poco;
e se non fosse che 'l morir m'è gioco
fare' ne di pietà pianger amore.

Ma per lo folle tempo che m'à giunto,
mi cangio di mia ferma oppinione
in altrui condizione
sì, ch'io non mostro quanto sento affanno
là 'nd'io ricevo inganno;
che dentro da lo cor mi passa amanza
che se ne porta tutta mia possanza.





Poesia numero 23

l'Orlandi a Guido.

Per troppa sottiglianza il fil si rompe
e 'l grosso ferma l'arcone al tenero:
e, se la sguarda non dirizza al vero,
in te forse t'avven, che se ripompe.

E qual non pone ben dritto lo sompe,
traballa spesso non languendo intero
. . . . . . . . . . . . . . . . . . . . . . . . . . .
. . . . . . . . . . . . . . . . . . . . . . . . . . .

Ch'amor sincero non piange nè ride:
in ciò conduce spesso uomo o fema,
per segnoraggio prende e divide.

E tu 'l feristi e nolli parla sema.
Ovidio leggi; più di te ne vide.
Dal mio balestro guarda ed aggi tema.


Poesia numero 24

a Guido Orlandi.

Di vil matera mi conven parlare,
perdere rime sillabe e sonetto
sì, ch'a me stesso giuro ed imprometto
a tal voler per modo legge dare.

Perchè sacciate balestra legare
e coglier con isquadra archile in tetto
e certe fiate aggiate Ovidio letto
e trar quadrelli e false rime usare,

non po' venire per la vostra mente,
là dove insegna amor sottile e piano,
di sua manera dire e di su' stato.

Già non è cosa che si porti in mano:
qual che voi siate, egli è d'un'altra gente:
sol al parlar si vede chi v'è stato.

Già non vi toccò lo sonetto primo:
amore à fabbricato ciò ch'io limo.




Poesia numero 25


risposta dell'Orlandi a Guido.

Amico, i' saccio ben che sa' limare
con punta lata maglia di coretto,
di palo in frasca come uccel volare,
con grande ingegno gir per loco stretto,

e largamente prendere e donare,
salvar lo guadagnato (ciò m'è detto)
accoglier gente, terra guadagnare:
in te non trovo mai ch'uno difetto,

che vai dicendo in tra la savia gente,
faresti Amore piangere in tuo stato.
Non credo: poi non vede: quest'è piano.

E ben di' 'l ver che non si porta in mano:
anzi per passïon punge la mente
dell'omo ch'ama e non si trova amato.

Io per lung'uso disusai lo primo
amor carnale: non tangio nel limo.

 


Poesia numero 26
Sonetto.

Un amoroso sguardo spiritale
m'à rinovato amor tanto piacente,
ch'assai più che non sole ora m'assale
e stringemi a pensare coralmente

ver la mia donna, verso cui non vale
merzede nè pietà nè star soffrente,
chè sovent'ora mi dà pena tale
che in poca parte il core vita sente.

Ma quando sento che sì dolce sguardo
dentro da li occhi mi passò a lo core
e posevi uno spirito di gioia,

di farne a lei merzè già mai non tardo:
così pregata foss'ella d'amore
ch'un poco di pietà no i fosse a noia.




Poesia numero 27

Sonetto.

Voi che per li occhi mi passaste 'l core
e destaste la mente che dormia,
guardate a l'angosciosa vita mia,
chè sospirando la distrugge amore.

E ven tagliando di sì gran valore
che' deboletti spiriti van via;
riman figura sol' en signoria
e voce alquanta che parla dolore.

Questa virtù d'amor, che m'à disfatto,
da' vostr'occhi gentil presta si mosse:
un dardo mi gittò dentro da 'l fianco.

Sì giunse ritto 'l colpo al primo tratto,
che l'anima tremando si riscosse
veggendo morto 'l cor nel lato manco.





Poesia numero 28

Sonetto.

Perchè non furo a me gli occhi dispenti
o tolti sì, che da la lor veduta
non fosse ne la mente mia venuta
a dire: — ascolta se nel cor mi senti? — 

Una paura di novi tormenti
m'aparve allor sì crudele ed acuta
che l'anima chiamò: — donna, or ci aiuta
che li occhi ed io non rimagnan dolenti.

Tu gli ài fasciati sì, che venne amore
a pianger sovr'a lor pietosamente
tanto, che 'l sente una profonda voce,

la quale dice: — chi gran pena sente
guardi costui e vedrà lo su' core;
chè morte 'l porta in man tagliato in croce. — 




Poesia numero 29

Sonetto.

Se mercè fosse amica a' miei disiri
e 'l movimento suo fosse dal core
di questa bella donna e 'l suo valore
mostrasse la virtute a' miei martiri,

d'angosciosi diletti miei sospiri,
che nascon de la mente ov'è amore
e vanno sol ragionando dolore
e non trovan persona che li miri,

giriano a gli occhi con tanta vertute
che 'l forte e duro lagrimar che fanno
ritornerebbe in allegrezza e 'n gioia.

Ma sì è al cor dolente tanta noia
e a l'anima trista è tanto danno
che per disdegno uom non dà lor salute.




Poesia numero 30

Sonetto.

L'anima mia vilment'è sbigotita
de la battaglia ch'ell'ave dal core,
che, s'ella sente pur un poco amore,
più presso a lui che non sole, la more.

Sta come quella che non à valore,
ch'è per temenza da lo cor partita:
e chi vedesse com'ell'è fuggita
diria per certo: — questi non à vita. — 

Per gli occhi venne la battaglia in pria,
che ruppe ogni valore immantenente
sì, che del colpo fu strutta la mente.

Qualunqu' è quei che più allegrezza sente,
se vedesse li spirti fuggir via,
di grande sua pietate piangeria.




Poesia numero 31

Sonetto.

Tu m'ài sì piena di dolor la mente
che l'anima si briga di partire,
e li sospir che manda il cor dolente
mostrano a li occhi che non pon soffrire.

Amor, che lo tuo grande valor sente,
dice: — mi duol che ti convien morire
per questa fera donna, che neente
par che pietade di te voglia udire.

Io vo come colui ch'è fuor di vita,
che pare, a chi lo sguarda, c'omo sia
fatto di rame o di pietra o di legno,

che sè conduca sol per maestria,
e porti ne lo core una ferita
che sia, com'egli è morto, aperto segno.



Poesia numero 32

Sonetto.

S'io prego questa donna che pietate
non sia nemica del suo cor gentile,
tu di' ch'io sono sconoscente e vile
e disperato e pien di vanitate.

Onde ti vien si nova crudeltate?
Già risomigli, a chi ti vede, umile
saggia ed adorna ed accorta e sottile
e fatta a modo di soavitate.

L'anima mia dolente e paurosa
piange ne li sospir che nel cor trova
sì, che bagnati di pianto escon fore.

Allora par che ne la mente piova
una figura di donna pensosa,
che vegna per veder morir lo core.



Poesia numero 33

Sonetto.

Io temo che la mia disaventura
non faccia sì ch'io dica: — i' mi dispero: — 
però ch'i' sento nel cor un pensero,
che fa tremar la mente di paura

e par che dica: — amor non t'assicura
in guisa, che tu possa di leggero
a la tua donna sì contar il vero,
che morte non ti ponga in sua figura. — 

De la gran doglia che l'anima sente
si parte da lo core uno sospiro,
che va dicendo: — spiriti, fuggite. — 

Allor d'un uom, che sia pietoso, miro
che consolasse mia vita dolente
dicendo: — spiritei, non vi partite. — 


Poesia numero 34

Sonetto.

Certo non è de lo 'ntelletto accolto
quel che staman ti fece disonesto;
or come, già men dico presto,
t'apparve rosso spirito nel volto?

Sarebbe forse che t'avesse sciolto
amor da quella ch'è nel tondo sesto?
o che virazo t'avesse richesto
a por te lieto ov'i' son tristo molto?

Di te mi dole, di me guata quanto
che me ne fiede mia donna a traverso,
tagliando ciò ch'amor porta soave.

Ancor dinanzi m'è rotta la chiave
del suo disdegno nel mio core verso,
sì che n'ò l'ira ed allegrezza e pianto.



Poesia numero 35

Sonetto.

Veder poteste, quando vui scontrai,
quel pauroso spirito d'amore,
lo qual sol apparir quand'om si more,
e in altra guisa non si vede mai.

Elli mi fu sì presso ch'i' pensai
ch'elli uccidesse lo dolente core.
Allor si mise nel morto colore
l'anima trista per voler trar guai.

Ma poi sostenne, quando vide uscire
de li occhi vostri un lume di mercede,
che porse dentr'al cor nova dolcezza.

E quel sottile spirito che vede
soccorse li altri, che volean morire
gravati d'angosciosa debolezza.



Poesia numero 36

Sonetto.

De! spiriti miei, quando mi vedete
con tanta pena, come non mandate
for da la mente parole adornate
di pianto, dolorose e sbigottite?

De! voi vedete che 'l core à ferite
di sguardo e di piacer e d'umiltate,
de! i' vi prego che vo' il consoliate,
che son da lui le sue vertù partite.

l' veggo a lui spirito apparire
alto e gentile e di tanto valore,
che fa le sue virtù tutte fuggire.

De! i' vi prego che deggiate dire
a l'alma trista, che parl'in dolore,
com'ella fu e fia sempre d'amore.




Poesia numero 37

Sonetto.

Pe' gli occhi fere un spirito sottile,
che fa in la mente spirito destare,
dal qual si move spirito d'amare,
e ogn'altro spiritel si fa gentile.

Sentir non po' di lui spirito vile,
di cotanta virtù spirito appare:
quest'è lo spiritel, che fa tremare
lo spiritel, che fa la donna umile.

Poi da questo spirito si move
un altro dolce spirito soave,
che segue un spiritello di mercede,

lo quale spiritel spiriti piove;
che di ciascuno spirit'à la chiave
per forza d'uno spirito che 'l vede.




Poesia numero 38

Sonetto.

A me stesso di me pietate vene
per la dolente angoscia ch'i' mi veggio
di molta debolezza; quand'io seggio,
l'anima sento ricoprir di pene.

Tutto mi struggo, perch'i' sento bene
che d'ogni angoscia la mia vita è peggio.
La nova donna, cui mercede cheggio,
questa battaglia di dolor mantene.

Però che, quand'i' guardo verso lei,
rizzami gli occhi de lo su' disdegno
sì feramente, che distrugge 'l core.

Allor si parte ogni vertù da' miei
e 'l cor si ferma per veduto segno,
dove si lancia crudeltà d'amore.




Poesia numero 39

Gianni Alfani a Guido.

Guido, quel Gianni ch'a te fu l'altr'ieri
salute quanto piace alle tue risa
da parte della giovane da Pisa
che fier d'amor me' che tu di trafieri.

Ella mi domandò come tu eri
acconcio di servir chi l'ae uccisa,
s'ella con lui a te venisse in guisa
che nol sapesse altri ch'egli e Gualtieri:

si ch'e' suo' parenti da far macco
non potesser giammai lor più far danno
che dir meno di te da lunge iscacco.

Io le respuosi che tu senza inganno
portavi pien di ta' saette un sacco
che gli trarresti di briga e d'affanno.

Poesia numero 40

Mottetto a Gianni Alfani.

Gianni, quel Guido salute.
Ne la tua bella e dolce salute
significastimi in un sonetto
rimatetto
il voler de la giovane donna,
che ti dice: — fa di me
quel che t'è — riposo. — 

E però ecco me apparecchiato,
sobarcolato,
ed Andrea co' l'arco in mano
co' gli strali e co' moschetti.
Guarda dove ti metti:
chè la chiesa di Dio
vuol di giustizia fio.




Poesia numero 41

Bernardo da Bologna a Guido.

A quell'amorosetta foresella
passò sì 'l core la vostra salute,
che sfigurio di sue belle parute;
dond'i' la domandai: — perchè, Pinella? — 

— Udistu mai di quel Guido favella? — 
— Si — feci — ta' ch'appena l'ò credute
che s'allegaro le mortai ferute
d'amor e di su' fermamento stella

con pura luce che spande soave. — 
— Ma dimmi, amico, se ti piace, come
la conoscenza di me da te l'ave. — 

— Si tosto com'i' 'l vidi seppi il nome.
Ben è così, com si dice, la chiave. — 
— A lui ne mandi trentamila some. — 

Poesia numero 42

Guido a Bernardo da Bologna.

Ciascuna fresca e dolce fontanella
prende in Liscian sua chiarezza e virtute,
Bernardo amico mio, solo da quella
che ti rispose a le tue rime acute.

Però che in quella parte, ove favella
amor de le bellezze ch'à vedute,
dice che questa gentiletta e bella
tutte nove adornezze à in sè compiute.

Avegna che la doglia i' porti grave
per lo sospiro, chè di me fa lume
lo core ardente in la disfatta nave,

mand'io a la Pinella un grande fiume,
pieno di lammie, servito da schiave
belle ed adorne di gentil costume.



Poesia numero 43

Ballata.

Posso de gli occhi miei novella dire,
la quale è tale che piace sì al core,
che di dolcezza ne sospir' amore.

Questo novo plager, che 'l mio cor sente,
fu tratto sol d'una donna veduta,
la quale è sì gentile ed avenente
e tanto adorna, che 'l cor la saluta.
Non è la sua beltate canosciuta
da gente vile; chè lo suo colore
chiama intelletto di troppo valore.

Io veggio che ne gli occhi suoi risplende
una vertù d'amor tanto gentile
ch'ogni dolce piacer vi si comprende.
E move allora un'anima gentile,
respetto de la quale ogn'altra è vile:
e non si po' di lei giudicar fore
altro che dir: - questo è novo splendore. -

 
Va, ballatetta. e la mia donna trova
e tanto li domanda di merzede,
che gli occhi di pietà verso te mova
per quei che 'n lei à tutta la sua fede:
e s'ella questa grazia ti concede
mandi una voce d'allegrezza fore
che mostri quella che t'à fatto onore.



Poesia numero 44

Ballata.

Veggio ne gli occhi de la donna mia
un lume pien di spiriti d'amore
che porta uno piacer novo nel core
sì, che vi desta d'allegrezza vita.

Cosa m'avien quand'i' le son presente
ch'i' no la posso a lo 'ntelletto dire:
veder mi par de la sua labbia uscire
una sì bella donna, che la mente
comprender no la può; che 'nmantenente
ne nasce un'altra di bellezza nova,
da la qual par ch'una stella si mova
e dica: — la salute tua è apparita. — 

Là dove questa bella donna appare
s'ode una voce che le ven davanti,
e par che d'umiltà 'l su' nome canti
sì dolcemente, che s'i' 'l vo' contare
sento che 'l su' valor mi fa tremare.
E movonsi ne l'anima sospiri
che dicon: — guarda, se tu costei miri
vedrai la sua vertù nel ciel salita. — 




Poesia numero 45

Ballata.

I' prego voi che di dolor parlate
che per vertute di nova pietate
non disdegnate la mia pena audire.

Davanti a li occhi mei veggio lo core
e l'anima dolente che s'ancide,
che mor d'un colpo che li diede amore,
ed in quel punto che Madonna vide
lo suo gentile spirito che ride.
Questi è colui che mi si fa sentire,
lo qual mi dice: — e' ti conven morire. — 

Se voi sentiste come 'l cor si dole
dentro dal vostro cor voi tremereste,
ched e' mi dice sì forti parole,
che sospirando pietà chiamereste.

E solamente voi lo 'intendereste:
ch'altro cor non poria pensar nè dire
quant'è 'l dolor che mi conven soffrire.

Lagrime scendon de la mente mia
sì tosto come questa donna sente,
che van facendo per li occhi una via,
per la qual passa spirito dolente,
che entra per li miei sì debilmente,
ch'oltra non puote color discovrire
che 'l 'maginar vi si possa finire.



Poesia numero 46

Ballata.

Vedete ch'io son un che vo piangendo
e dimostrando 'l giudicio d'amore
e già non trovo sì pietoso core
che, me guardando, una volta sospiri.

Novella doglia m'è nel cor venuta,
la qual mi fa doler e pianger forte;
e spesse volte aven, che mi saluta
tanto di presso l'angosciosa morte,
che fa 'n quel punto le persone accorte,
che dicon in fra lor: — quest'à dolore,
e già, secondo che ne par di fore,
dovrebbe dentro aver novi martiri. — 

Questa pesanza, ch'è nel cor discesa,
à certi spirite' già consumati,
i quali eran venuti per difesa
del cor dolente, che li avea chiamati.
Questi lasciaro li occhi abandonati
quando passò nella mente un romore,
il qual dicea: — dentro bieltà che more;
ma guarda che pietà non vi si miri. — 

Poesia numero 47

Ballata.

Li occhi di quella gentil foresetta
ànno distretta sì la mente mia,
ch'altro non chiama che lei, nè disia.

Ella mi fere sì, quando la sguardo,
ch'i' sento lo sospir tremar nel core.
Esce de li occhi suoi, là ond'io ardo,
un gentiletto spirito d'amore,
lo qual è pieno di tanto valore,
che, quando giunge, l'anima va via,
come colei che soffrir no 'l poria.

I' sento pianger for li miei sospiri
quando la mente di lei mi ragiona;
e veggo piover per l'aere martiri
che struggon di dolor la mia persona
sì, che ciascuna vertù m'abandona
in guisa, ch'io non so là 'v'i' mi sia:
sol par che morte m'aggia 'n sua balia.

Si mi sento disfatto, che mercede
già non ardisco nel penser chiamare:
ch'i' trovo amor che dice: — ella si vede
tanto gentil, che non po' 'maginare
ch'om d'esto mondo l'ardisca mirare,
che non convegna lui tremare in pria;
ed io s'i' la guardasse ne morria. — 

Ballata, quando tu sarai presente
a gentil donna, sai che tu dirai
de la mia angoscia? Dolorosamente
di': — quello che mi manda a voi trovai;
però che dice che non spera mai
trovar pietà di tanta cortesia,
ch'a la sua donna faccia compagnia.



Poesia numero 48

Ballata.

Quando di morte mi conven trar vita
e di pesanza gioia,
come di tanta noia
lo spirito d'amor d'amar m'invita?

Come m'invita lo mio cor d'amare?
Lasso! ch'è pien di doglia
e di sospir sì d'ogni parte priso,
che quasi sol merzè non po' chiamare:
e di vertù lo spoglia
l'affanno, che m'à già quasi conquiso.
Canto, piacer con beninanza e riso
mi son doglia e sospiri.
Guardi ciascuno e miri
che morte m'è nel viso già salita.

Amor, che nasce di simil piacere,
dentro lo cor si posa
formando di disio nova persona;
ma fa la sua vertù 'n vizio cadere
sì, ch'amar già non osa
qual sente come servir guiderdona.
Dunque d'amar perchè meco ragiona?
Credo sol perchè vede
ch'io dimando mercede
a morte, ch'a ciascun dolor m'addita.

I' mi posso blasmar di gran pesanza
più che nessun già mai:
che morte dentro 'l cor mi tragge un core,
che va parlando di crudele amanza,
che ne' miei forti guai
m'affanna là, ond'i' prendo ogni valore.
Quel punto maledetto sia, ch'amore
nacque di tal manera,
che la mia vita fera
li fu di tal piacere a lui gradita.



Poesia numero 49

a Dante.

Io vengo il giorno a te infinite volte
e trovoti pensar troppo vilmente:
allor mi dol de la gentil tua mente
e d'assai tue virtù che ti son tolte.

Solevanti spiacer persone molte,
tuttor fuggivi la noiosa gente,
di me parlavi sì coralemente
che tutte le tue rime avei ricolte.

Or non ardisco per la vil tua vita,
far mostramento che tu' dir mi piaccia,
nè vengo 'n guisa a te che tu mi veggi.

Se 'l presente sonetto spesso leggi
lo spirito noioso che ti caccia
si partirà da l'anima invilita.


Poesia numero 50

a Guido Orlandi.

Una figura de la Donna mia
s'adora, Guido, a San Michele in Orto,
che, di bella sembianza, onesta e pia,
de' peccatori è gran rifugio e porto.

E, qual con devozion lei s'umilia,
chi più languisce più n'à di conforto:
l'infermi sana e' demon caccia via,
ed occhi orbati fa vedere scorto.

Sana in publico loco gran langori:
con reverenza la gente la 'nchina:
duo luminara l'adornan di fori.

La voce va per lontane cammina;
ma dicon ch'è idolatra i fra' Minori
per invidia che non n'è lor vicina.


Poesia numero 51

sonetto doppio di Guido Orlandi.

S'avessi detto, amico, di Maria,
di grazia piena e pia,
rosa vermiglia se' piantata in orto;
avresti scritta dritta simiglia.
È veritas e via,
fu del nostro signor magione e porto

è di nostra salute quella dia
che prese sua contìa,
e l'angelo le porse il suo conforto.
E cierto son, chi vèr lei s'umilia,
e sua colpa grandìa,
che sano e salvo il fa, vivo di morto.

Ahi, qual conforto ti darò, che plori
con Deo li tuo' fallori
e non l'altrui: le tue parti diclina
e prendine doctrina
dal publican, che dolse i suo' dolori.

Li fra' Minori sanno la divina
iscrittura latina,
e de la fede son difenditori
li bon predicatori:
lor predicanza è nostra medicina.

Poesia numero 52

per Mandetta.

Una giovane donna di Tolosa
bell' e gentil, d'onesta leggiadria,
tant'è diritta e simigliante cosa,
ne' suoi dolci occhi, de la donna mia,

ch'è fatta dentro al cor desiderosa
l'anima in guisa, che da lui si svia
e vanne a lei; ma tant'è paurosa,
che no le dice di qual donna sia.

Quella la mira nel su' dolce sguardo,
ne lo qual face rallegrare amore,
perchè v'è dentro la sua donna dritta.

Po' torna, piena di sospir, nel core,
ferita a morte d'un tagliente dardo,
che questa donna nel partir li gitta.


Poesia numero 53

per Mandetta.

Era 'n penser d'amor quand'io trovai
due foresette nove.
L'una cantava: — e' piove
gioco d'amore in noi. — 

Era la vista lor tanto soave
e tanto queta cortese ed umile
ch'i' dissi lor: — voi portate la chiave
di ciascuna vertù alta e gentile.
De! foresette, no m'abbiate a vile
per lo colpo ch'io porto:
questo cor mi fu morto
poi che 'n Tolosa fui. — 

Elle con li occhi lor si volser tanto
che vider come 'l core era ferito,
e come un spiritel nato di pianto
era per mezzo de lo colpo uscito.

 
Poi che mi vider così sbigottito
disse l'una che rise:
— guarda come conquise
forza d'amor costui. — 

L'altra, pietosa, piena di mercede,
fatta di gioco in figura d'amore,
disse: — 'l tuo colpo, che nel cor si vede,
fu tratto d'occhi di troppo valore
che dentro vi lasciaro uno splendore
ch'i' no 'l posso mirare.
Dimmi se ricordare
di quelli occhi ti poi. — 

A la dura questione e paurosa,
la qual mi fece questa foresetta,
i' dissi: — e' mi ricorda che 'n Tolosa
donna m'apparve accordellata istretta,
la quale amor chiamava la Mandetta.
Giunse sì presta e forte
che 'n fin dentro a la morte
mi colpir li occhi suoi. — 

Molto cortesemente mi rispose
quella, che di me prima aveva riso:
disse: — la donna, che nel cor ti pose
co' la forza d'amor tutto 'l suo viso,
dentro per li occhi ti mirò si fiso
ch'amor fece apparire.
Se t'è grave 'l soffrire
raccomàndati a lui. — 

Vanne a Tolosa, ballatetta mia,
ed entra quetamente a la Dorata.
Ed ivi chiama che, per cortesia
d'alcuna bella donna, sia menata
dinanzi a quella, di cui t'ò pregata';
e, s'ella ti riceve,
dilli con voce leve:
— per merzè vegno a voi. — 



Poesia numero 54

per Mandetta.

O tu, che porti ne li occhi sovente
amor tenendo tre saette in mano,
questo mio spirto che vien di lontano
ti raccomanda l'anima dolente.

La quale à già feruta nella mente
di due saette l'arciere soriano:
a la terza apre l'arco, ma sì piano
che non m'aggiunge essendoti presente.

Perchè saria dell'alma la salute,
che quasi giace in fra le membra morta
di due saette che fan due ferute.

La prima dà piacere e disconforta,
e la seconda disia la vertute
de la gran gioia, che la terza porta.


Poesia numero 55

per Mandetta.


Donna mia, non vedestu colui
che 'n su lo core mi tenea la mano,
quando ti rispondea fiochetto e piano
per la temenza de li colpi sui?

Elli fu amore, che, trovando nui,
meco restette che venia lontano,
a guisa d'un arcier presto soriano,
acconcio sol per uccider altrui.

E trasse poi de gli occhi toi sospiri,
i quai mi saettò nel cor sì forte
ch'i' mi partii sbigottito, fuggendo.

Allor m'apparve di sicur la morte
accompagnata di quelli martiri,
che soglion consumare altrui piangendo.


Poesia numero 56

per Mandetta.

Noi sian le triste penne isbigotite,
le cesoiuze e 'l coltellin dolente
c'avemo scritte dolorosamente
quelle parole che vo' avete udite.

Or vi dician perchè noi sian partite
e sian venute a voi quì di presente:
la man, che ci movea, dice che sente
cose dubiose nel core apparite,

le quali anno destrutto sì costui
ed ànno 'l posto sì presso a la morte,
ch'altro non n'è rimaso che sospiri.

Or vi preghian quanto possian più forte,
che non sdegnate di tenerci noi
tanto, ch'un poco di pietà vi miri.


Poesia numero 57

a Nerone Cavalcanti.

Novelle ti so dire, odi, Nerone,
che' Bondelmonti treman di paura,
e tutt'i fiorentin' no li assicura,
udendo dir che tu a' cor di leone.

E più treman di te che d'un dragone
veggendo la tua faccia, ch'è sì dura
che no la riterria ponte nè mura,
se non la tomba del re faraone.

De! con' tu fai grandissimo peccato
sì alto sangue voler discacciare,
chè tutti vanno via sanza ritegno.

Ma ben è ver che ti largar lo pegno,
di che potrai l'anima salvare
se fossi paziente del mercato.



Poesia numero 58

Ballata.

In un boschetto trovai pasturella
più che la stella - bella al mi' parere.

Cavelli avea biondetti e ricciutelli
e li occhi pien d'amor, cera rosata:
con sua verghetta pasturav' agnelli
e, scalza, di rugiada era bagnata:
cantava come fosse 'nnamorata:
er' adornata di tutto piacere.

D'amor la salutai inmantenente
e domandai s'avesse compagnia.
Ed ella mi rispose dolcemente
che sola sola per lo bosco gia,
e disse: — sacci, quando l'augel pia,
allor disia 'l mio cor drudo avere. — 

Po' che mi disse di sua condizione
e per lo bosco augelli audio cantare,
fra me stesso dicea: — or è stagione

 
di questa pasturella gio' pigliare. — 
Merzè le chiesi sol che di baciare
e d'abracciare, se fosse 'n volere.

Per man mi prese d'amorosa voglia
e disse che donato m'avea 'l core.
Menommi sott'una freschetta foglia
là, dov'io vidi fior d'ogni colore
e tanto vi sentio gioia e dolzore,
che dio d'amore parvemi vedere.





Poesia numero 59

Farinata degli Uberti a Guido.

Guido, quando dicesti pasturella,
vorre' ch'avessi dett' un bel pastore:
chè si conven ad om che vogl' onore
se vol contar verace sua novella.

Tuttor verghetta avia piacent' e bella:
pertanto lo tu' dir non à fallore,
ch'i' non conosco re nè 'mperatore
che no l'avesse agiata camerella.

Ma dicem un' che fu tec' al boschetto
il giorno che si pasturan gli agnelli,
che non s'avvide se non d'un valletto

che cavalcava ed era biondetto
ed avea li suo' panni corterelli:
però rassetta, se vuo', tuo mottetto.



Poesia numero 60

ad un amico.

Se non ti caggia la tua Santalena
giù per lo colto tra le dure zolle
e vegna a mano d'un forese folle,
che la stropicci e rendalati a pena,

dimmi se 'l frutto che la terra mena
nasce di secco di caldo o di molle,
e qual è 'l vento che l' annarca e tolle
e di che nebbia la tempesta è piena,

e se ti piace quando la mattina
odi la boce del lavoratore
e 'l tramazzare della sua famiglia.

l' ó per certo che, se la Bettina
porta soave spirito nel core,
del novo acquisto spesso ti ripiglia.





Poesia numero 61

a Manetto Portinari.

Guata, Manetto, quella scrignotuzza
e pon ben mente com' è divisata
e com' é drittamente sfigurata
e quel che pare quand' ella s' aggruzza.

Or s' ella fosse vestita d' un' uzza
con un capello e di vel soggolata
ed apparisse di dì accompagnata
d'alcuna bella donna gentiluzza,

tu non avresti niquità sì forte,
nè si saresti angoscioso d' amore,
nè tanto involto di malinconia

che tu non fossi a rischio de la morte
di tanto rider che farebbe 'l core:
o tu morresti o fuggiresti via.





Poesia numero 62

Ballata.

La forte e nova mia disaventura
m'à desfatto nel core
onni dolce penser, ch'i' avea d'amore,

Desfatto m'à già tanto de la vita,
chè la gentil piacevol donna mia
de l'anima destrutta s'è partita
sì, ch'i' non veggio là dov'ella sia.
Non è rimasa in me tanta balia
ch'io de lo su' valore
possa comprender ne la mente fiore.

Ven che muccide un sottile pensero
che par che dica ch'i' mai no la veggia:
questo tormento disperato e fero,
che strugge e dole, incende ed amareggia.
Trovar non posso a cui pietate cheggia
mercè di quel signore,
che gira la fortuna del dolore.

 
Pieno d' angoscia in loco di paura
lo spirito del cor dolente giace
per la fortuna, che di me non cura,
ch' à volta morte dove assai mi spiace:
e la speranza, ch' è stata fallace,
nel tempo che si more
m' à fatto perder dilettevole ore.

Parole mie disfatte e paurose,
là, dove piace a voi di gire, andate;
ma sempre sospirando e vergognose
lo nome de la mia donna chiamate.
Io pur rimango in tant' aversitate,
che qual mira di fore
vede la morte sotto 'l meo colore.




Poesia numero 63

Ballata.

Perch'io non spero di tornar già mai,
ballatetta, in Toscana,
va tu leggera e piana
dritt'a la donna mia,
che per sua cortesia
ti farà molto onore,

Tu porterai novelle di sospiri
piene di doglia e di molta paura;
ma guarda che persona non ti miri.
che sia nemica di gentil natura:
chè certo per la mia disaventura
tu saresti contesa,
tanto da lei ripresa
che mi sarebbe angoscia:
dopo la morte poscia
pianto e novel dolore.
 
Tu senti, ballatetta, che la morte
mi stringe sì che vita m' abandona,
e senti come 'l cor si sbatte forte
per quel, che ciascun spirito ragiona.
Tant'è distrutta già la mia persona
ch'io non posso soffrire.
Se tu mi voi servire
mena l'anima teco,
molto di ciò ti preco.
quando uscirà del core.

De! ballatetta mia, a la tu' amistate
quest'anima che trema raccomando:
menala teco nella sua pietate
a quella bella donna a cui ti mando.
De! ballatetta, dilli sospirando,
quando li se' presente:
— questa vostra servente
ven per istar con voi,
partita da colui,
che fu servo d'amore. — 

Tu, voce sbigottita e deboletta,
ch'esci piangendo de lo cor dolente,
co' l'anima e con questa ballatetta
va ragionando de la strutta mente.
Voi troverete una donna piacente,
di sì dolce intelletto,
che vi sarà diletto
starle davanti ognora.
Anim', e tu l'adora
sempre nel suo valore.

