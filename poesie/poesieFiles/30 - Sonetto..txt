L'anima mia vilment'è sbigotita
de la battaglia ch'ell'ave dal core,
che, s'ella sente pur un poco amore,
più presso a lui che non sole, la more.

Sta come quella che non à valore,
ch'è per temenza da lo cor partita:
e chi vedesse com'ell'è fuggita
diria per certo: — questi non à vita. —

Per gli occhi venne la battaglia in pria,
che ruppe ogni valore immantenente
sì, che del colpo fu strutta la mente.

Qualunqu' è quei che più allegrezza sente,
se vedesse li spirti fuggir via,
di grande sua pietate piangeria.